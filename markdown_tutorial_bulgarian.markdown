# Първи стъпки с маркдаун :feet:
********************

**Маркдаун** е средство за конвертиране на обикновен текст в HTML-формат. Той е създаден да е лесен за четене и писане, и удобен за преобразуване в структурно валиден XHTML/HTML-формат.

Тоест маркдаун представлява две неща:

  1. синтаксис за форматиране на обикновен текст с не-азбучни знаци като `#`, `*`, `_`, `>`, `|`, и др.;

  2. софтуерен инструмент, написан на програмния език _Perl_, който конвертира обикновен текст в HTML-формат.

Маркдаун е създаден през 2004 г. от Джон Грубър и се разпространява под лиценз за отворен код [_BSD_](https://daringfireball.net/projects/markdown/license). Основната цел на създателя му е да направи удобен формат за писане в Интернет. Маркдаун не е заместител на HTML, а опростен синтаксис за четене, писане и редактиране на уеб съдържание.

Синтаксисът на маркдаун е много достъпен и лесен за бързо усвояване, и затова днес той се радва на широко разпространение и употреба (напр. на сайтове като [_Github_](http://www.github.com) :octocat: и [_Reddit_](http://www.reddit.com)).

За да започнете да работите с маркдаун Ви е необходим текстов редактор. В него към обикновения текст се прибавят форматиращите елементи на маркдаун синтаксиса.

Има и по-усъвършенствани приложения, които поддържат писането на маркдаун синтаксис и предлагат автоматичен преглед на конвертирания в HTML файл. Такива са напр. онлайн текстовия редактор [_Dillinger_](https://dillinger.io/), или текстовия редактор от _GitHub_ — [_Atom_](http://atom.io/).

Когато пишете с маркдаун, информацията се записва като файл в обикновен текстов формат с файлово разширение `.md` или `.markdown`.

<br/>

## Основен синтаксис :round_pushpin:
**************************

Този раздел съдържа основния синтаксис за маркдаун както е създаден първоначално. С широкото разпространение на употребата му се налага надграждане на функционалността с допълнителни екстри, които ще бъдат разгледани в раздела _Разширен синтаксис_.

<br/>

### Заглавие :hash:
********************
Има два вида синтаксис за заглавия: _setext_ и _atx_.

Синтаксисът за _setext_ стила важи само за 1-во и 2-ро ниво заглавия (т.е. `<h1>` и `<h2>` в `HTML`). За да форматираме Заглавие 1, текстът се подчертава с няколко знака за равенство `=`.

_Маркдаун синтаксис:_

```
Заглавие 1  
======
```

_Резултат:_

Заглавие 1  
======

За да форматираме Заглавие 2, текстът се подчертава с няколко минуса `-`.

_Маркдаун синтаксис:_

```
Заглавие 2  
------
```

_Резултат:_

Заглавие 2  
------


Синтаксисът за _atx_ стила се прилага на заглавия от 1-во до 6-то ниво (т.е.`<h1>` до `<h6>` в `HTML`). За да форматираме такива заглавия пред текста им се поставят съответно от един до шест знака диез `#`.

_Маркдаун синтаксис:_

```
# Заглавие 1  
## Заглавие 2  
### Заглавие 3  
#### Заглавие 4  
##### Заглавие 5  
###### Заглавие 6
```  

_Резултат:_

# Заглавие 1
## Заглавие 2  
### Заглавие 3  
#### Заглавие 4  
##### Заглавие 5  
###### Заглавие 6

<br/>

### Параграф/прехвърляне на нов ред :leftwards_arrow_with_hook:
*************************

Маркдаун позволява оформянето на нови параграфи по два начина:

  * **твърд преход**: чрез прехвърляне на нов ред с клавиша `Enter`, и

  * **мек преход**: чрез поставянето на два празни интервала на края на предходния ред.

<br/>

### Акцентиране :bangbang:
*****************************

**Удебелен** текст  
За удебеляването на текст той се обгражда в началото и в края с по два символа звезда `**`, напр. `**удебелен** текст`. Символите `**` могат да бъдат заменени и с по два символа долна черта `__` за постигането на удебелен текст.

_Курсивен_ текст  
Курсивният ефект в маркдаун се получава след затварянето на текста в началото и в края с по един знак долна черта `_`, напр. `_курсивен_ текст`. Знакът `_` може да бъде заменен и с по една `*` за постигането на същия ефект.

**_Удебелен и курсивен_** текст  
Двете комбинации от символи могат да се съчетаят за постигането на двоен ефект: удебелен и курсивен. Текстът се обгражда в началото с `**_`и в края с `_**`, напр. `**_удебелен и курсивен_** текст` (или алтернативно с `__*` и с `*__`)

<br/>

### Връзки/препратки/линкове :link:
***********************************

За създаването на интерактивна връзка маркдаун използва следния синтаксис: започва се с описание на препратката в структурни (квадратни) скоби `[]` и непосредствено след тях в обикновения скоби `()` следва URL-адреса на линка. Резултатът е интерактивна препратка състояща се само описанието на връзката.

`[Описание на връзката](http:// интернет адрес на препратката)`

`[Проектът маркдаун на Джон Грубър](https://daringfireball.net/projects/markdown/)`

[Проектът _маркдаун_ на Джон Грубър](https://daringfireball.net/projects/markdown/)

#### Автоматично създадени линкове

URL-линковете и имейл адресите се разпознават автоматично и се превръщат в интерактивни линкове. По желание могат да бъдат обградени в ъглови скоби `<>`.

`<john.doe@email.com>`

<john.doe@email.com>

`<https://daringfireball.net/projects/markdown/>`

<https://daringfireball.net/projects/markdown/>

<br/>

### Изображения :camera:
***********************

Вмъкването на изображения в маркдаун следва същия синтаксис като създаването на интерактивни препратки с единствената разлика, че при изображенията се започва със знак удивителна `!`. Удивителната е последвана от наименованието на изображението в структурни (квадратни) скоби `[]`, а непосредствено след това в обикновени скоби `()` се задава URL-адреса  или абсолютната/относителната пътека към източника на изображението. По желание след източника в същите скоби, но в кавички `""`, може да се добави и подсказващ текст с описание на изображението, който да се показва при преминаването на курсора/стрелката на мишката над него.

`![Наименование на изображението](http:// интернет адрес на изображението "Наименование на изображението като подсказка")`

`![Bird view of Manhattan, courtesy of Public Domain Archive](https://www.publicdomainarchive.com/wp-content/uploads/2014/02/public-domain-images-free-high-resolution-quality-photos-unsplash-0229.jpg "Bird view of Manhattan")`

![Bird view of Manhattan, courtesy of Public Domain Archive](https://www.publicdomainarchive.com/wp-content/uploads/2014/02/public-domain-images-free-high-resolution-quality-photos-unsplash-0229.jpg "Bird view of Manhattan")

<br/>

### Цитати :speech_balloon:
**************************

За да маркирате даден текст като цитат започнете параграфа със знак за по-голямо `>`. Ако цитатът се състои от няколко реда, започвайте всеки ред със знак `>`, дори и празните редове, за да създадете компактен параграф-цитат. Самият текст на цитата може да бъде форматиран допълнително както е показано на по-долния пример.

```
> **О, неразумний и юроде, поради что се срамиш да се наречеш болгарин?**  
>  
> _Паисий Хилендарски, „История славянобългарска“_
```

> **О, неразумний и юроде, поради что се срамиш да се наречеш болгарин?**
>
> _Паисий Хилендарски, „История славянобългарска“_

<br/>

### Списък — номериран, индексиран, вложен :memo:
*****************************

_Номериран_ списък в маркдаун се създава със задаване на номер, последван от `.`, интервал и текст. Номерираният списък винаги трябва да започва с `1.`

```
1. Едно
2. Две
3. Три
```  

1. Едно
2. Две
3. Три

_Индексираният_ списък в маркдаун може да се създаде с няколко еквивалентни знака: `*`, `+` или `-`. Всеки от тези знаци може да се използва, за създаването на списък, индексиран с точки.

```
* Първо  
+ Второ  
- Трето
```

* Първо
+ Второ
- Трето

_Вложеният_ списък съдържа главни точки и вложени в тях подточки. И номерираните, и индексираните списъци могат да съдържат подточки. В маркдаун подточките се създават като въведете на нов ред четири празни интервала (или едно натискане на клавиша `Tab`), последван от някой от знаците за създаване на индексиран списък и текста на подточката.

```
1. Едно
    * едно и половина

* Две
    - две и половина
```

1. Едно
    * едно и половина

* Две  
    - две и половина

<br/>

### Компютърен код :computer:
********************

Маркдаун често се използва за създаването на техническа документация. Ако дадена дума или фраза трябва да бъде обозначена като компютърен код, тя се загражда със знак за ударение [ ` ].

`компютърен код`

Ако програмният код се състои от няколко реда и трябва да се форматира в собствен блок/параграф, тогава всеки нов ред от кода трябва да бъде вмъкнат с четири интервала навътре (или с едно натискане на клавиша `Tab`).

    <!DOCTYPE html>
    <html>
      <head>
        ...
      </head>
      <body>
        ...
      </body>
    </html>

_Разширеният синтаксис_ на маркдаун предлага още опции за форматиране на компютърен код.

<br/>

### Хоризонтален разделител :heavy_minus_sign:
**********************************

С помощта на три или повече специални знака като минус `-`, звезда `*` или долна черта `_` можете да създадете хоризонтална разделителна линия. Ако желаете, можете да поставите и интервали между отделните символи. Всеки от долупосочените варианти води до един и същи резултат.

_Маркдаун синтаксис:_

```
---
- - -
***
* * *
___  
**************  
```

_Резултат:_  

----------------------

<br/>

### Премахване на функционалността на специални знаци
*****************************************

Понякога текстът трябва да съдържа буквално някои от специалните знаци, които се използват за форматирането в маркдаун. За да се избегне форматиращата им функция, тези знаци трябва да се предходят със знака _обратно наклонена диагонална черта_ `\`.

`\* Без обратно наклонената диагонална черта това изречение ще се форматира като точка от индексиран списък.`

\* Без обратно наклонената диагонална черта това изречение ще се форматира като точка от индексиран списък.  

Функционалността на следните специални знаци в маркдаун може да бъде блокирана с добавянето на _обратно наклонена диагонална черта_ `\` пред тях:

| Специален знак | Пояснение |
| :---: | :--- |
| **.** | _точка_ |
| **!** | _удивителна_ |
| **+** | _плюс_ |
| **-** | _минус_ |
| **_** | _долна черта_ |
| **\*** | _звезда_ |
| **`** | _ударение_ |
| \ | _обратно наклонена диагонална черта_ |
| **#** | _диез_ |
| **( )** | _обикновени скоби_ |
| **[ ]** | _структурни (квадратни) скоби_ |
| **{ }** | _къдрави скоби_ |

<br/>

## Разширен синтаксис :heavy_plus_sign:
-------
С годините маркдаун набира широка популярност и употреба, но основният му синтаксис се оказва недостатъчен за нуждите на публикуването на уеб съдържание. Затова много хора и организации започват да надграждат функционалността на маркдаун с допълнителни екстри. Този раздел представя допълнителните елементи добавени към първоначалния синтаксис на маркдаун като най-вече се набляга на т.нар. **GFM** (_GitHub Flavored Markdown_) — маркдаун синтаксис, който се използва на популярната платформата за сътрудничество на софтуерни разработчици [**_GitHub_**](http://github.com/).

Текстовите редактори и приложения използват различни маркдаун процесори и не всички от тях поддържат разширения маркдаун синтаксис. Необходимо е предварително да проверите докъде се простира функционалността на Вашия софтуер и дали може да бъде надградена.

<br/>

### Таблица :black_square_button:
*****************************

Таблиците в маркдаун се създават с помощта на знака _вертикална черта_ `|`. С него се разделят и форматират отделните таблични колони.

 Първият ред на таблицата автоматично се оформя с удебелен шрифт заглавие на всяка от колоните.

 Вторият ред на таблицата се състои само от по няколко знака минус `---` във всяка от колоните. Той маркира границата между заглавния ред и останалите редове с данни. Тук се създава и форматирането на текста във всяка от колоните — той може да бъде фиксиран вляво, вдясно или центриран. Форматирането на колоните се задава с помощта на знаците двоеточие `:` и минус `-`. Двоеточието `:` определя форматирането на текста в зависимост от това как е поставено спрямо знаците минус `-`. За фиксиран вляво текст двоеточието се поставя от ляво на минусите `:---`; за фиксиран вдясно текст двоеточието се поставя от дясно на минусите `---:`, а за центриран текст се поставя знак двоеточие и от двете страни на знаците минус `:---:`.

 Всеки следващ ред съдържа данните от таблицата като всяка колона се оформя с разделителен знак `|`. Тези знаци, по желание,  могат да бъдат пропуснати в началото и в края на всеки ред, но не и като разделители на отделните таблични колони, защото с тяхна помощ се фиксира информацията ш отделните клетки на таблицата.

 В таблицата може да се използва и допълнително форматиране с удебелен и курсивен текст, компютърен код или интерактивни препратки. Табличните клетки не могат да се форматират със заглавия, цитати, списъци, хоризонтални линии, изображения или HTML елементи.

```
| Колона 1 | Колона 2 | Колона 3 |
| :--- | :---: | ---: |
| вляво | центриран | вдясно |
| **вляво** | **центриран** | **вдясно** |
| _вляво_ | _центриран_ | _вдясно_ |
| **_вляво_** | **_центриран_** | **_вдясно_** |
```

| Колона 1| Колона 2| Колона 3|
| :--- | :---: | ---: |
| вляво | центриран | вдясно |
| **вляво** | **центриран** | **вдясно** |
| _вляво_ | _центриран_ | _вдясно_ |
| **_вляво_** | **_центриран_** | **_вдясно_** |

<br/>

### Списък със задачи :white_check_mark:
***************************

Списъкът със задачи се състои от отделни подточки, подредени в листа една под друга, като всяка от тях се предхожда от квадратче, в което чрез кликване в него, може се постави отметка.

Всеки нов ред от списъка започва със знак минус `-`, последван от интервал, празни квадратни скоби и след тях се въвеждат необходимите данни. Ако някоя от задачите в списъка е предварително изпълнена, то тя може да се маркира като такава още в маркдаун синтаксиса като между квадратните скоби се постави един знак _хикс_: `[x]`.

```
- [x] Задача 1 ==> _маркирана изпълнена_
- [ ] Задача 2
- [ ] Задача 3
- [ ] Задача 4
```

- [x] Задача 1 ==> _маркирана изпълнена_
- [ ] Задача 2
- [ ] Задача 3
- [ ] Задача 4

<br/>

### Задраскване
**************

Ефектът на задраскан текст в маркдаун синтаксиса се постига с ограждането на текста от двете страни със знака _тилда_ `~`.

`~задраскан текст~`

<strike>задраскан текст</strike>

<br/>

### Ограден сектор от компютърен код :computer:
***********************************

Разширеният синтаксис на маркдаун позволява форматирането на сектор от компютърен код с цветово кодиране според използвания програмен език. Началото на блока компютърен код се маркира с три знака за ударение последвани от наименованието на програмния език, напр. \`\`\`javascript. След това на нов ред започва компютърния код, а последният ред завършва с три знака за ударение \`\`\`, които маркират края на сектора компютърен код.

```html
<!DOCTYPE html>
<html lang="bg-BG">
  <head>
    <title>Това е ограден сектор с компютърен код</title>
  </head>
  <body>
    <h1>Първи стъпки с маркдаун</h1>
  </body>
</html>
```
<br/>

### Споменаване :bust_in_silhouette:
********************************

Споменаването на потребители, екипи, организации, и пр. спомага за подобряване на комуникацията. Ако във Вашия маркдаун синтаксис включите _кльомба_ `@`, последвана от потребителско име, то въпросните упоменати ще бъдат информирани автоматично, че са споменати от Вас, след публикуването на текста.

`@потребителско-име`

<br/>

### Препратка към казус :id:
********************

Всеки номер в _GitHub_, който се отнася до казус (_Issue_) или искане за преглед и ревизия на код (_Pull Request_), автоматично се форматира като интерактивна връзка.

```
#1
github-flavored-markdown#1
defunkt/github-flavored-markdown#1
```
<br/>

### Емотикони :smile:
******************

Може да разчупите типографското оформление на Вашия документ с употребата на емотикони. Маркдаун синтаксисът изисква наименованието на емотиконите да е обградено със знак _двоеточие_ `:`.

`:smile:` :smile:

`:rocket:` :rocket:

`:octocat:` :octocat:

Освежете проекта си с тези [емотикони](https://www.webfx.com/tools/emoji-cheat-sheet/).

<br/>

:arrow_down:  :arrow_down:  :arrow_down:
### Свалете своя маркдаун „пищов“ в .pdf-формат [тук](/downloads/markdown_cheat_sheet_bulgarian.pdf)! :gun:
************************
<br/>

Допълнителна информация: :link:

************************

[Daring Fireball: Markdown](https://daringfireball.net/projects/markdown/)

[Markdown @ Wikipedia (en)](https://en.wikipedia.org/wiki/Markdown)

[Mastering Markdown @ GitHub](https://guides.github.com/features/mastering-markdown/)

[Interactive Markdown Tutorial](https://www.markdowntutorial.com/)


